холодильник
щось у воді
фото колишньої
зворушення


У нашому краю майже весь час панувала темрява. У ті рідкісні моменти, коли все навколо заповнювало світло, нас сліпило і ми тільки встигали до нього адаптувались, як воно знову згасало. Так, у найбільш везучих з нас було кілька секунд, щоб роздивитись довкола. А для найменш везучих ці моменти були суцільним жахом засліплення. Я сама була свідком того, як від світлового шоку пару разів помирали мої сусіди.

Найслабшими тут були овочі - вони помирали найчастіше. Хтось, коли вмикали світло, хтось просто від старості. На жаль, їх вік був дуже короткий.

Я ж тут старожила. Кличуть тут мене консервою, і навіть трохи бояться, адже мої залізні боки здатні посунути чи розчавити більшість міцевих мешканок. Але я з цього тільки гірко посміююсь: усім відомо, що справжню загрозу несуть тільки каструлі.

Але з ними ніхто і не рівняється. Ну бо який сенс конкурувати з безсмертними? Якщо більшість з нас покидає цей світ назавжди (деяка частина повертається назад, якщо пощастить, але зі страшними ушкодженнями і розповідають жахливі речі; я тут не буду їх переказувати, щоб вас не лякати), то каструлі - це вічні мешканки холодильника.

Вони мають безперечний авторитет серед усіх, хто бачили їх воскресіння. Моя повага до них безмежна. Не тільки тому, що каструлі - круті чувіхи, яким не страшна смерть, а ще тому, що я відчуваю з ними певну спорідненість. Це помітно одразу, ми маємо однаково товсті металеві боки і дуже м'яке нутро.

Здається мені, що одна з каструль також помітила цю схожість. Вже кілька разів після звичного мені світлового шоу, вона воскресала на поличці поруч зі мною. Я не думаю, що це випадковість, адже якщо каструлі здатні повернутись з того світу, авжеж вони вільні обирати місце свого воскресіння, інакше й бути не могло.

Але ось уже довгий час моя каструля (так, я вже називала її своєю) не з'являлась ні тут, ні деінде. Я починала хвилюватись, що щось пішло не так, і вона покинула нас назавжди. Ну от, знову згадала і стало сумно.

Що ж, сама винна. Перше правило холодильника - ні до кого не прив'язуйся. Навіть до каструль! Цю мудрість мені колись передала моя давня подруга-консерва. Тепер я думаю, що вона пережила щось схоже на мою історію, якщо у неї з'явились такі думки. Ех, шкода, уже не спитаєш.

Опа! Мої роздуми перервало різке світло. Я вже не лякалась тимчасової сліпоти. Мене переповнювало тільки одне відчуття - солодке очікування, що моя каструля зараз з'явиться поруч. О, о! Бачу, як вона наближається! Ще трішки і ... О ні.

Здається. наші стосунки були лише в моїй уяві. Я приречено спостерігала, як осяяна світлом моя каструля повільно ступала на поличку вище.

Це кінець. Усе, що я могла, це зловити останні промені світла, щоб поглянути на витончено-схематичне зображення каструлі на стінці холодильника. Тепер воно завжди буде нагадувати про неї?
